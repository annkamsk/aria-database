Pareami che sorto da lauto convito, Francesco's aria from I Masnadieri

Pareami che sorto da lauto convito 
dormissi fra l'ombre di lieto giardino: 
Quand'ecco, percosso da sordo muggito, 
mi sveglio, 
ed in fiamme la terra m'appar: 
E dentro quel fuoco squagliati, consunti 
gli umani abituri . . ., poi sorgere un grido: 
"O terra, rigetta dal grembo i defunti! 
rigetta i defunti dal bartro, o mar!" 
Ed ossa infinite coprir le pianure . . .
Fui tratto a quel punto 
sui gioghi del Sina; 
e tre m'abbagliaro splendenti figure . . .
 
Armata la prima d'un codice arcano, 
sclamava: "Infelice chi manca di fede!" 
E l'altra, uno speglio recandosi in mano, 
dicea: "La menzogna confondesi qui." 
In alto una lance la terza librava, 
gridando: "Venite, figliuoli d'Adamo." 
E primo il mio nome 
fra nembi tuonava, 
che il Sina copriano d'un orrido vel. 
Ogni ora, passando, d'un nuovo misfatto 
gravava una coppa 
che crebbe qual monte; 
ma il sangue nell'altra del nostro riscatto 
tenea la gran mole sospesa nel ciel. 
Quand'ecco un vegliardo, 
per fame distrutto. 
Spiccosi una ciocca di bianchi capelli, 
e dentro la tazza di colpe, di lutto 
quel veglio a me noto la ciocca gittò. 
Allor, cigolando, la coppa giù scese, 
balzò l'avversaria sublime alle nubi, 
e tosto una voce di tuono s'intese: 
"Per te, maledetto, l'Uom Dío non penò."
